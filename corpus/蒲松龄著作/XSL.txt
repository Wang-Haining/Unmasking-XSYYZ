余先人盛德之名，闻于乡党，凡族人戚友，小有讼事，必来剖愬，求得一言，以判曲直。然生平主于忍辱，时有妄人相干，惟付之不见不闻。余时方少，虽不敢言，而隐谓先人之不武。由今以思，余兄弟不失读书种子，皆忠厚之谟所遗留也。余半生落魄，碌碌无所短长，自念遗行或多，故不足以发世德之祥，敬书格言，用以自省，用以示后。子能体是书，便为跨灶；孙能体贴，即为亢宗。凡我后人，共听之哉！康熙甲子。

 

读书即未成名，究竟人高品雅；
修德不期获报，自然梦稳心安。

爱惜精神，留他日担当宇宙；
蹉跎岁月，问何时报答君亲！

花繁柳密处拨得开方见手段；
风狂雨骤时立得定才是脚跟。

热闹繁华之境一过辄生凄凉；
清真冷淡之为历久愈有意味。

读经传则根底厚，看史鉴则议论伟；
观云物则眼界宽，去嗜欲则胸怀净。

欲除烦恼先忘我；
各有因缘莫羡人。

天地间真滋味，惟静者能尝得出；
事务内巧机括，独智士能看得透。

有作用者，器宇定是不凡；
怀智慧人，才情决然不露。

大事难事看担当，逆境顺境看度量；
临喜临怒得涵养，群行群止得识见。

恩里由来生害，故快意时须早回头；
败后或反成功，即拂心处莫便放手。

物力艰难，要知吃饭穿衣谈何容易；
光阴迅速，即使读书行善能有几多。

费千金而结纳势豪，孰若倾半瓢之粟以济饥饿；
构万楹而招徕宾客，何如葺数椽之屋以庇孤寒。

悯济人穷，虽分文升合亦是福田；
乐与人善，即只字片言皆为良药。

从热闹场中出几句清冷言语，便扫除无限杀机；
向寒微路上用一点赤热心肠，自培植许多生意。

热不可除，而热恼可除，秋在清凉台上；
穷岂能遣，而穷愁能遣，春生安乐窝中。

要足何时足，知足便足；
求闲不得闲，偷闲即闲。

欲不除，似蛾扑灯，焚身乃止；
贪不了，如猩吃酒，鞭血方休。

出薄言、做薄事、存薄心，
种种皆薄，未免灾及其身；
设阴谋、积阴私、伤阴骘，
事事皆阴，自然殃流后代。

洁己方能不失己；
爱民所重在亲民。

欲做精金美玉的人品，定从烈火中煅来；
思立揭地掀天的事功，须向薄冰上履过。

天下无不是的父母；
世间最难得者弟兄。

亲兄弟折箸，璧合翻作瓜分；
士大夫爱钱，书香化为铜臭。

径路窄处留一步与他行；
滋味浓的减三分让人吃。