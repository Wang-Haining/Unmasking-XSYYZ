麻黄发汗，最为雄骁；入足太阳之经络，启手太阴之皮毛。细辛温经而散水，少阴头痛而能疗。柴胡为少阳之专家，在经主气而在藏主血。葛根为阳明之的药，脾渴可解而胃热能消。补脾胃而升其阳，须升麻兮为引；通阳气而发其表，用葱白兮焉逃。瓜蒂吐寒饮于胸次，桔梗引药力于至高。发表吐涌，约此八条。

桂枝上行， 虚实两便：血气欲和，汗则自生；荣卫既调，汗亦自止。大热善走， 厥惟附子：能退阴而还阳，可起死而回生。干姜能去沉寒，性不走而莫比；又引气而入气分，亦引血而归血里。若欲止呕温中，则生姜可喜；人知其散风寒若彼，谁知其行脾津如此。茱萸大温，三阴并理；止寒痛于腹心，下逆气于胸里。蜀椒引肾逆以归经；巴豆泄糟粕而消癖。至厚朴之除胀消痰，亦因其下气耳。温热八种，约略尽矣。

至于平补，亦有数端：参能补气，而生土、生金，则生熟异用； 术能益脾，而发汗、止汗，则苍白殊观。生地补真阴而凉血热；当归 入大厥而散内寒。甘草功大，止痛于咽，善泻心者，炙之能补；遇势急者，缓之能安。萎蕤治风湿而兼代参芪，粳米益脾胃而仍补下 元。健土胜水，饴枣一般，一入气分则不谋而然。

阿胶为肺家要药，虚实嗽皆可安痊；苟润燥而止痛，则须食蜜之甘。半夏止呕，又治寒痰；能燥津液，渴者忌焉。杏仁下气而润肺；桃仁破血而缓肝。 甘澜水主伤寒之阴症；麻子仁润阳明之便难。鸡黄入阴而补不足； 浆水化滞而解渴烦。又喜潦水发踪，而无助湿之偏。

若夫茯苓止渴而通小便，更利滞血于腰间；是生津缓脾之妙药，尤助阳除湿之神煎。猪苓去湿而止水逆之吐；泽泻行水而除淋沥之艰。滑石去湿热而通阴窍；通草去肺热而开化源。五者皆燥利之药，临时在用者之权。

乃若芍药敛血，性味寒酸；白补赤散，腹痛可安。五味子亦收肺气，宜常服于暑天。麦冬专入肺经，生津液而行血脉；天冬兼滋肾气，泄滞血而助其元。枳实疗痞满而治胸痹，不独为功于下部；枳壳医血痔而利大便，非徒降气于高巅。贝母则息嗽止渴，去心腹之结实；旋覆则软痞治噫，消胸膈之稠黏。小豆逐水，即排脓而亦用；乌梅云嗽，以治疣而能兼。如收敛之诸药，得苦酒而乃全。 

且如泻热则宜苦寒，疗疾各有其道：黄芩泄大肠而入胆部，除热湿 以有功；黄连泄心火而清中焦，入眼科而益妙。栀仁泄肺火，故得 津液之下行；黄柏泄膀胱，尤为滋肾之圣药。泄胃火则用石膏，热 得白虎方效；知母清无根之肾火，又凉肺金而行水窍。

温疟猖狂， 用白头翁；热利下重，秦皮与用。血分泄药，大黄为宗；酒浸可上，酒洗留中。芒硝润下而软坚陷胸。香豉去满，发汗得葱；得薤治痢，得酒治风。茵陈蒿治疸、治黄，为除热湿之药；土瓜根去邪、去水，有治瘟疫之功。

括蒌实补肺降痰，止消渴而胸垢可洗；括蒌根生津解热，消肿毒而月水能通。连翘主瘀热之在里；竹叶止喘促之 上冲。葶苈之辛以降气；梓皮之苦以去虫。寒泄各用，以发群蒙。 

又有破坚下水，大戟与甘遂同称；散湿下行，商陆与芫花并利。蜀漆破血而补飞神；海藻消肿而泄水气。敛正气、固脱阳，则加龙骨； 止心痛、软胁肾，则加牡砺。石脂温清，可暖下焦；代赭甘寒，能镇水逆。铅丹微冷，是镇惊安吐之良方；余粮性涩，为阳明血分之重。猪肤治客热于少阴；胆汁治热渴而生脉。人尿主引火下行；中裈主阴阳病易。

